---
title: "Διαύγεια.org"
description: "Ένας μη κερδοσκοπικός οργανισμός που αναπτύσσει τεχνολογία για τη διεπαφή με το κράτος"
---

Η Διαύγεια.org είναι ένας μη κερδοσκοπικός οργανισμός που αναπτύσσει τεχνολογία για τη διεπαφή πολίτη - κράτους. Το πρώτο μας project είναι το [diavgeia.ai](https://diavgeia.ai), μια καλύτερη μηχανή αναζήτησης για τα 55 εκατομμύρια πράξεων στη Διαύγεια.

## Η αποστολή μας
* **Ένα δημόσιο πιο κατανοητό και προσβάσιμο για όλες και όλους:**  Όλο το ελληνικό κράτος είναι *ήδη ψηφιοποιημένο*: Βρίσκεται, κατά βάση, στις 55 εκατομμύρια αναρτημένες πράξεις της Διαύγειας και σε μερικές δεκάδες χιλιάδες ΦΕΚ. Κάθε διαγωνισμός, απόφαση, νόμος, ανάθεση και πρόσληψη υπάρχει σε ένα από τα πολλά εκατομμύρια PDFs. Το μόνο που έχουμε να κάνουμε είναι να χτίσουμε την τεχνολογία που θα τα κάνει εύκολα προσβάσιμα. Το 2023, για πρώτη φορά, κάτι τέτοιο φαίνεται να είναι τεχνολογικά εφικτό. 
* **Μείωση του τεχνολογικού κενού μεταξύ του δημοσίου και ιδιωτικού τομέα:** Συνήθως, ο δημόσιος τομέας είναι ο τελευταίος που επωφελείται από νέες τεχνολογίες όπως η τεχνητή νοημοσύνη. Σε μια χώρα σαν την Ελλάδα, όπου η  γλώσσα των επίσημων εγγράφων είναι τα Ελληνικά, το κενό αυτό μπορεί να μεγαλώσει ακόμα περισσότερο, αν τα μοντέλα τεχνητής νοημοσύνης δεν δουλεύουν καλά στα ελληνικά. 
* **Ανοιχτά δεδομένα και τεχνολογίες για τη κατανόηση της Ελληνικής Γλώσσας**, ένα πολύτιμο ψηφιακό asset για όλη την ελληνική οικονομία.

## Οι αρχές μας
* **Γρήγορη υλοποίηση**: Η Διαύγεια.org, αν και ΜΚΟ, αναπτύσσει λογισμικό σε ταχύτητες τεχνολογικού startup. Το πρώτο μας project είναι το diavgeia.ai, μια μηχανή αναζήτησης για πράξεις αναρτημένες στο [Πρόγραμμα Δι@ύγεια](https://diavgeia.gov.gr).
* **Διαφάνεια**: Η διαφάνεια είναι το default μας. Ο κώδικας, τα δεδομένα, το οργανόγραμμα, τα οικονομικά και το roadmap μας είναι όλα δημόσια και ελεύθερα για κάθε χρήση (ακόμα και για εμπορικούς σκοπούς χωρίς attribution). Το [email](mailto:contact@diavgeia.org) και τα DMs στο [twitter](https://twitter.com/diavgeia_org) μας είναι επίσης πάντα ανοιχτά σε όλους.
* **Πολιτική ανεξαρτησία**: Η Διαύγεια ανήκει σε όλες και σε όλους και θα είναι για πάντα πολιτικά ανεξάρτητη. Δεν δεχόμαστε βοήθεια από κανένα πολιτικό κόμμα, όμως η έμπρακτη στήριξη φορέων του κράτους είναι πάντα καλοδεχούμενη. Όσα φτιάχνουμε είναι ανά πάσα στιγμή διαθέσιμα για χρήση ή και ενσωμάτωση στο δημόσιο.
